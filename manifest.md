## Fra Ruth

# Norske småtrykk (NS-samlingen)

Katalogiserte (de fleste bare i kortkatalogen HK1), pliktavleverte norske småtrykk og annen tilvekst under 48 sider; monografier og tynne bøker med personlig forfatter eller enkelt-hefter av periodiske trykk o.l, satt i kapsler (fordi de ikke kunne stå alene på hylla). Til sammen er det 3664 kapsler (med varierende antall trykk i hver kapsel). Det nyeste materialet (og noe av det eldste) er katalogisert i Alma de siste årene. I resten, ca 1700 kapsler, med trykk vesentlig fra 1800-tallet og frem til 1965, er bare norske trykk og norvegica (om Norge eller nordmenn trykt i utlandet) trykt før 1850 katalogisert i Alma; Materialet fra 1850 og fremover er i begrenset og tilfeldig grad (hvis det f.eks. er lånt ut, eller finnes ved andre bibliotek) katalogisert i Alma. Dette utgjør kanskje (med et røft anslag, og med fratrekk for dubletter og materiale som vanligvis ikke skal katalogiseres), ca 10 000 trykk.

 

I tillegg finnes det ukatalogisert materiale uten personlig forfatter i en del av kapslene, disse tilhører den større Småtrykksamlingen (tidligere SA, for Systematisk Avdeling), som ellers har en egen plassering og system for katalogisering på overordnet nivå (ikke på enkeltnivå som i Alma/Oria), og som altså er noe annet enn Norske Småtrykk (NS). Denne SA-samlingen er det planer om å digitalisere. Det som gjenstår er altså ca 1700 kapsler med anslagsvis 30 000 trykk i alt, hvorav kanskje under halvparten, 10-12 000, er (små) bøker med personlig forfatter som er en del av den norske boksamlingen, men under 48 sider; mye religiøs og politisk litteratur/pamfletter, men også populærlitteratur, jubileumsskrifter og svært mye annet.
